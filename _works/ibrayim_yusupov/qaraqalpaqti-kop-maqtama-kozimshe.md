---
layout: work
title: Qaraqalpaqtı kóp maqtama kózimshe
author: Ibrayım Yusupov
year: Yanvar, 1974-jıl
genre: Poyezya
---

«Bir xalıq kórdim, júregi, Kóriner qabırǵasınan». (Mixail Lukonin)

> Qaraqalpaqtı kóp maqtama kózimshe,
> Qarmaqqa tez qabatuǵın balıqpan.
> Hár kimniń bar ázzi jeri ózinshe,
> Shortanımday ańqıldaqlaw xalıqpan.

> Bul kisini kózge maqtawdan kóre,
> Paydalıraq minin tawıp sókkeniń.
> «Qaraqalpaq jaqsı xalıq» degenge,
> Babam sheship berip ketken shekpenin.

> Jalǵız atın soyıp berip qonaqqa,
> Jayaw qalıp bul xalıq talay tarıqqan.
> Sonı aytıp, maqtayǵoysań biraqta,
> Odan da zorın kórsetetin xalıqpan.

> Begligi kóp yoshıp ketse bu xalıq,
> Dástanlardı qoyday dizip mataǵan.
> Hámme xalıqtı qaraqalpaqtan shıǵarıp,
> Óz tariyxın baslar Adam atadan...

> Miynet dese jeń túringen palwanday,
> Arbaǵa taw tiye deseń tiyegen.
> Doslıq dese juldız tawıp alǵanday,
> Xalqımnıń aq kókiregin súyemen.

> Jek kórse ol, «jek keremen seni» dep,
> Saǵan barıp aytpaǵansha tınbaydı.
> Bir pul tapsa, «bay dep sanań meni» dep,
> Esip jumsap qurtpaǵansha tınbaydı.

> Sumlıq qılsa sır aldırar baladay,
> Kewilsheklik minezine kúyemen.
> Al endi onıń keń jaziyra daladay
> Azamatlıq keń peyilin súyemen.

> Tayın maqtap, atın minseń, – sınamas,
> Men bul xalıqtıń minezine qanıqpan.
> Kewlim meniń Jáyhún menen saǵalas,
> Sál nársege yoshatuǵın xalıqpan.

> Jıllı sóz esitip kórmey jasında,
> Ógey ósken bala kámalǵa keldi.
> Lenin bergen dáwleti bar basında,
> Maqtanarlıq jaǵı kóp onıń endi.

> Jaqsı sózge jan semirer degen bar,
> Xoshemetke hár kim háwes ózinshe.
> Sondadaǵı ótinemen, adamlar,
> Qaraqalpaqtı kóp maqtamań kózimshe...